# Çalı

Ailesini geçindirmek için emeklilik yaşı gelmesine rağmen durmaksızın çalışan Hüseyin, yine her zamanki gibi erken saatte kalkıp hazırlıklarını yaptı ve işe gitmek için evden çıktı. Yoldayken içinde açıklayamadığı bir huzursuzluk vardı. Kısa sürede toplanma alanına vardı ve iş arkadaşları ile selamlaştı. Amiri, kimin ne yapacağını söylemek için herkesin dikkatini kendisine topladıktan sonra görevleri saymaya başladı.  

“Ahmet, bu gün çöpler sende. Selim, sen bankları kontrol et; dün birkaç şikayet geldi. Hüseyin, Recep, size de bu gün çalılar kaldı. Hadi, herkese kolay gelsin.”  

Recep, Hüseyin'in yıllardır iş arkadaşıydı. Birbirlerinin özel hayatları hakkında hiçbir şey bilmeseler bile, çalışma saatlerinde iyi anlaşırlardı. İkisi de bu gün aynı göreve denk geldikleri için mutluydular. Ara verdiklerinde sohbet edebilecekleri biri olması, bu işi biraz daha çekilebilir yapıyordu.  

Hüseyin bir süre çalıştıktan sonra sigara molası vermek için bir banka oturdu. Recep'i görüp çağırma umuduyla etrafa baktı; ancak hiçbir tarafta onu göremedi. Çalışırken de bir süredir görmediğini fark etti; ancak çalışırken denk gelmediklerini, şimdi ise tuvalete gittiğini düşündü.  
“Ne şanssızlık, bu gün molamızda sohbet edemedik,” diye geçirdi içinden. Sigarasını bitirdikten sonra ayağa kalkıp iyice bir gerildi ve işine döndü.  

Öğle arasına kadar hiç ara vermeden çalıştı. Çalışırken her ne kadar gözleri Recep'i arasa da onu hiç göremedi.  
“Hala gelmemesi çok garip,” diye mırıldandı.  

Öğle arası geldiğinde herkes gibi parktaki kafeye geçti. Evden getirdiği yemekleri ve termosu çıkardı. Birkaç dakika Recep'in gelmesini bekledi. Sonra aniden ayağa kalkıp yüksek bir sesle,  
“Recep'e bir şey oldu. O asla öğle arasını kaçırmaz. Çay içmeden yarım saat dayanamaz o,” dedi.  

Herkes birkaç saniyeliğine Hüseyin'e dik dik baktıktan sonra yemeklerine geri döndü. Hüseyin, Recep'i aramak için her şeyini masada bırakıp parka döndü. Yarım saatten uzun süre aradıktan sonra çalıların içinde bir hareketlilik fark etti.  
“Her yere baktım; burada olma ihtimali az olsa da bakmaktan zarar gelmez,” deyip çalılara yaklaştı. Çalıların içinde kedi veya köpek beklerken hareket eden şeyin çalılar olduğunu ve çalıların altında kanlar içinde yatan Recep'i gördü.  

Gördüğü şeyin şaşkınlığı ile ne yapacağını bilemeyip birkaç saniye yerinde kalakaldı. Çalı, onun varlığını fark edip Hüseyin'e doğru döndü. Her ne kadar bir yüzü olmasa da, ağıza benzeyen karanlık boşluk ve dişleri andıran kanlı dikenleri onu çok korkutucu yapıyordu.  

Hüseyin kendine gelip kaçmaya başladı. Yaşı ve kilosu yüzünden çok koşamayacağını biliyordu. Çalı her ne kadar korkutucu olsa da pek hızlı değildi. Aklına kafede bıraktığı çim biçme makası geldi. Son gücüyle kafeye doğru koştu.  

Hüseyin kafeye vardığında herkes çoktan dağılmıştı. Etrafında haber verebileceği kimse yoktu. Zaten olsa da kimse onu ciddiye almazdı. Masasındaki soğumuş çayından bir yudum aldı, biraz soluklandı ve titreyen ellerini makasa doğru uzattı.  
“Bu işi de halledebilirsem emekli olmayı gerçekten hakkedeceğim,” dedi. Her ne kadar korksa da, buradaki tek arkadaşını öldüren o yaratığı budaması gerekiyordu.
